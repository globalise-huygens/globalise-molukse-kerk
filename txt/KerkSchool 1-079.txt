document 21                                                                                                                 1621

als temets wat ghedroochde vis, die haer oock selden ghenoech voor de neuse komt, soo is
dit het principaelste, dat dit volek op de dorpen seer weynich ghemeynschap is houdende
met de vreemdelinghen ende derhalven weynich ervaren is in de Maleysche tale, daerinne
nochtans de onderwijsinghe soude moeten gheschieden, vermits niemandt van deselve oyt
is gheweest, nochte oock teghenwoordich en is ervaren in de Maleysche tale die daer ghe-
sproocken wort. Meyne dat deselve door naersticheyt wel soude zijn te leeren, maer dat
moeste vrij eenen goeden tijt aenloopen, ende soude oock gheven een quade consequentie
als de onderwijsinghe daerinne alleenlijck gheschiede, want alsdan de jeucht (daervan wel
meyne dat de meeste hoope te verwachten is) haer seer qualijck souden willen begheven tot
het leeren van de Maleysche tale daerinne sij alsnoch niet als al te traech en zijn. Daer
sijnder wel eenighe die door lanckheyt van tijden wat Maleys hebben gheleerd, doch niet
meer als dat sij haer daer mede konden behelpen.

Maer dit alles op een zijde ghestelt, ende ghenomen dat dit afginghe naer onsen wensch,
soo en soude een predicant niet meer konnen bedienen als een dorp van 70, 80, 90 huys-
ghesinnen ten hoochsten, want de dorpen liggen te verre van malkanderen om van d’een op
d’ander te gaen, ende de weghen sijn soo quaet als weghen ter werelt, klimmende hemel-
hooch ende dalende af-grondt-diep, ende voornementlijck de ses reghenmaenden (daervan
gheseyt is) en isset voor ons niet moghelijck de weghen te ghebruycken, want het schijnt
bijnae dat het landt wechreghenen soude, met een gantsch (22) onghesonde kouwe, waer-
door lichtelijck groote sieckten souden werden ghecauseert etc.

Of ende hoe sulcx als boven gheseyt is in onse Amboinesen soude konnen teweghe ghe-
bracht worden door authoriteyt, vreese ende ontsach, daervan en wil ick hier niet dis-
coureren, want als gheseyt hebbe sulcx laten willen voor de politycken. Immers wil dit wel
seggen dat naer alle apparentie die tot noch toe gheweest is volkomentlijck is ghebleecken
dat meest alles wat oyt op Amboina in ’t stuck des godsdienst ende d’aenwas van dien is
verrichtet principalijck door middel ende hanthavinghe van desen ontsach gheschiet is, ende
voortaen sal moeten gheschieden, totdat sij sullen ghebracht zijn tot de ware ende grondighe
kennisse ende den rechten smaeck van de christelijcke religie. Want soolanghe sij die ont-
beren, al waer ’t oock al schoon saecke dat sij tot ’t voornoemde soo verre door authoriteyt
ghebracht wierden om te doen ’tghene sij konnen, soo soude evenwel het principaelste daer
noch niet zijn, te weten een christen hert ende ghemoet, dat sij swaerlijck van den duyvel
konnen aftrecken.

Iek wil seggen dat het dan noch al niet meer soude zijn dan dat se weten soude wat men
doen moet, maer dat sij ’t niet souden doen als ’t behoorden, hertelijck berouw ende leet-
wesen te hebben van sonden, sich te verdemoedighen voor Godt Almachtich, een vernedert
ghemoet, een verslaghen ende ghebroocken herte, eenen versaechden gheest, ghetemde
lusten, affecten ende gheneghentheyt te betrachten, vast gheloove, hoope, liefde, goeder-
tierentheyt, danckbaerheyt, oprechticheyt, vroomicheyt, godtsalicheyt, ghedoochsaemheyt,
lanckmoedicheyt, verghevinghe van misdaden, ende wat sulcx meer is van christelijcke
deuchden ende plichten. Die in dese Amboinesen in hare soo groote onwetenheyt, traecheyt
ende duyvellarije te vereyschen, meene dat seer qualijck kan ghedaen werden. Ende in ’t
ghenerael gheseyt, ghelijck dit volck niet veel achterdocht en heeft, soo en hebben se oock
soo veel affecten, gheneghentheden ende beweghentheden niet als wijluyden wel doen. ’t
Is wel waer dat den Gheest Godes, die wercken wil door het suyvere ghepredickte Woordt
als door sijn eyghen eenich ende ordinaris instrument, alle dese dinghen wel kan over-
wonnen ende verbeteren, indien het Godt ghelieft sijn kracht te toonen. Maer de teeckenen
in dese Amboinesen van (23) Gods ghenade sijn noch soo gheringh ende soo weynich, dat
men die nauwelijcx en kan bespeuren als men haer ten rechten ondersoeckt ende door-
grondet. Daer schijnt ter contrarie te wesen over dit volck een sonderlinghe vloeck Godes,

61
