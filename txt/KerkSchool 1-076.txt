1621                                                                                                           document 21

dit alles soo meyne evenwel datter doch eenighe zijn die den dienst des duyvels gantsch
hebben verlaten, maer hoedanighe ofte veel en kan niet seeckerlijck weten, maer vertrouwe
door hulpe van Godt dat daervan t’sijndertijt beter ghetuyghenisse sal konnen gheven, over-
mits nu redelijckerwijse tot de kennisse der tale ghekomen zijnde, wat beter ’t stuck des (16)
godsdienst hoope bij der handt te nemen, ende wat dieper daerinne te treden als tot noch toe
wel hebbe konnen doen ofte moghelijck ghedaen is, welverstaende, bij sooverre de loffe-
lijcke hanthavinghe van de Heer vice-gouverneur Harman van Speult in ’t uytvoeren van
dien mach ghenieten, ghelijck als tot noch toe sedert sijn Edelheyts governe hebbe ghedaen,
daeraen, Godt ten voorsten, niet en twijffele.

Behalven dese naturele Amboinesen soo sijnder oock ettelijcke vreemdelinghen, van de-
welcke (als ten deele onderrechtinghe aenghenomen hebbende) yets wat meer te houden is.
De Portugysen hebben gheleden meer als veertich jaren alhier gebracht ettelijcke huys-
ghesinnen, ghenaemt Mardecas (dat is vrije luyden), brachten deselve uut de Molucos ende
van bij noorden de Molucos ende sij ofte haer kinderen sijn hier alsnoch aen ’t Kasteel
woonachtich, omtrent de 40 50 huysghesinnen sterck zijnde.

Dese Mardecas hebben in hare jeucht vele in de huysen van de Portugysen, ende oock van
de Jesuyten, ghedient totdat se volwassen sijn gheworden, ofte ten minsten daghelijcx
daerinne verkeert, haer altijt aenclevende, haer tale leerende, haren aert wel aennemende,
ende sich wel nae hare manieren voeghende ende ghewennende. In dese is soo redelijck
oock wat wetenschap, wat lust ende liefde tot het Christendom, als veel van de Portugysen
daertoe ghehouden zijnde, ende dit volck, hoewel eertijts oock meest alle heydenen zijn
gheweest, en dienen alsnu den duyvel niet, ghelijck de Amboinesen doen, tenwaer saecke
daer eenighe waren die met Amboineesche vrouwen ghetrout zijn, ende haer daertoe laten
verleyden, ofte haer kinderen, door toedoen van de ouderen der vrouwen aenraden, immers
soo en is sulcx niet wel bewust, ende men bespeurt in dese Mardecas eene gantsch anderen
aert ende nature als wel in de ghemeene Amboinesen.

Neffens dese Mardecas, soo woonen hier oock omtrent ’t Kasteel noch eenighe Chinesen,
van dewelcke wel sommighe op ende af varen met joncken ende ander vaertuych om te
trafycqueren ende hare koopmanschap te doen, ende oock somwijlen wel een ofte twee ver-
trecken nae China ofte andere quartieren. Maer houden meest alle haer vaste residentie
alhier op Amboina, haer behelpende met coopen, vercoopen, houtsagen, steen- ofte panne-
backen, (17J visschen ende soo voorts. Dese Chinesen is mede een volck dat seer heydensch
is ende veel heydensche superstitin exerceert, maer nochtans soo en kan in haer sulcken
openbaren duyvelsdienst niet bespeuren als wel in onse voornoemde Amboinesen, die sij
in leergiericheyt, curieusheyt, dociliteyt, oordeel ende verstandt verre overtreffen, ghelijck
een yeder die eenichsins de historin van China ghelesen heeft, overweghende hetghene
boven van onse Amboinesen hebben gheseyt, lichtelijck sal konnen oordeelen.

Nu van dese Chinesen sijnder omtrent 5 6 die onlangs noch gheen jaer gheleden het
Christendom hebben aenghenomen, naerdat sij van eenighen tijt lanck in de christelijcke
religie waren onderwesen, ende nae de mate haerer kennisse, volghens de loffelijcke ordre
onser christelijcke kercke, belijdenisse des gheloofs hadden ghedaen, alsmede haer vrouwen,
die sij teghelijck met hare kinderen (naerdat sij wettelijck waren ghetrout) hebben laten
doopen. Het is seer apparent dat dese voorighe mettertijt noch een goet deel sullen toevallen,
want soo ’t schijnt alle ’tghene sij van den gront onser religie souden moghen verstaen (dat
alsnoch niet veel en is), daer sijn se seer toegheneghen om andere dat mede in te drucken,
die oock seer willichlijek (volghende hare curieusheyt ende leergiericheyt van naturen) de
ooren te luyster leggen, ende voornementlijck als sulex van haer eyghe natie wort gheseyt.
Die teghenwoordich hier vast resideren, sijn omtrent veertich huysgesinnen sterck ende
sullen moghelijck mettertijt noch vrij wat aenwassen ende vermeerderen.

58
