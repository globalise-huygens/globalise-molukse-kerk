document 35                                                                                      18 juni 1625

Hebbe het haerlieden voorgehouden, maer niet al, dewijle het hem (na sijn seggen) ten
deele vergeten was, begerende men ’tsoudet haer noch eenmael verhalen, ’twelck geschiet
is.

Daerover sij eerst met malcanderen een wijle in de Bandanesche tale gesprooken hebben,
en daerna door haer toesiender ofte marinyo ons geantwoort als volght:

Wijlieden en hebben tegen den Heer Sonck niet gheseght dat wij onse kinderen in de
schoole souden senden, als een schoole op Lonthoir opgerecht werde, want sijne E. ons niet
anders geseght heeft dan dat wij ondersaeten van de Prins van Hollant waren, ende dat ons
alleen met noten ende foly geneeren souden, ende niet anders. Vraechden voorders wat men
nu meer van hun wilde hebben, dewijle haer van de drie twee, ende van de twee een kint af-
genoomen was, en alrede in de schoole gehouden worden, evenals offe het Compangies-
kinderen waren.

Waerop wijlieden geseght hebben dat sijne E. sulx niet ghedaen hadde, te weten de kinde-
ren voor de Compangie neemende als verbeurt sijnde, maer dat hij deselve genomen hadde
om sonder haer costen in de schoole tot de christelijke relegie opgevoet te werden, doch
dewijle de schoole op Poulou Ay doen ter tijt te cleen was, heeft sijne E. de kinderen (doen
noch cleen sijnde) bij de ouders gelaeten, vertrouwende dat ghijlieden deselve (volgens uwe
beloften) so wanneer op Lonthoir een school opgerecht was t’school sout laten gaen.

Sijlieden hebben geantwoort dat met de kinderen die doen ter tijt van haer in de schoole
geleght sijn so gehandelt is, off het des Compangies eygen kinderen waren, ende die doen
noch bij haer bleven nu voor haer eygen kinderen houden, en daermede vermochten te doen
als haer goet dochte, ’tsij die t’school te laeten gaen ofte niet, ende dat sulx haer als een
geluck toegebleven was.

Op ’twelck wij gevraecht hebben, off sij dan hare kinderen gantsch niet wilde laeten
onderwijsen

Hebben geantwoort dat sij geen kinderen bequaem tot de school hadde, also deselve noch
jonck sijn, ende dat de kinders die haer vaders gerecht sijn ende tot de schoole begaem wa-
ren, de moeders van de kinderen gantsch niet gesint sijn om deselve in de schoole tot de
christelijcke relegie te laeten opvoeden, ofte sulx moste door gewelt gedaen ende tewege
gebracht worden.

Daerop haer gevraecht hebben: dewijle ghij seght u machumetische, moorsche relegie,
niet opentlijck noch heymelijck plegen meught (gelijck waer is), hoe ende op wat maniere
sijt ghij dan levende ende hoe wil ghij uwe kinderen opvoeden sonder relegie ofte eenige
kennisse van Godt te hebben Wilt ghij deselve laeten leven als onreyne ende onheylighe
Weet ghij niet dat Godt een mitshagen heeft aen bose ende ongodlijcke menschen, ende dat
hij de sodanighe ten daghe des oordeels in ’t afgront der hellen sal werpen, alwaer de pijne
van sodanige menschen geen eynde hebben sal, maer gedurich van den duyvel om haer
grouwelijcke sonden getormenteert sullen worden

Gaven ons tot antwoort, dattet dan haer loth was, dat sij kinderen des duyvels waren, ende
also wilden blijven.

Endelijck vraechden, of se dan geen kinderen in de schoole wilden senden, ende of se bij
haer gevoelen bleven

Antwoorden: jae, sonder daer oyt van te willen afwijcken.

Aldus volbracht onse commissie met dewelcke wij aen de Poulourunders door den
kerckenraet gesonden waren.

Onder stont: Joost Cornelisz, schriba, gecommitteert, Jan Michielsz, ouderlingh, gecom-
mitteert.

69
